---
title: "Romance o\_Černém jezeře"
contentType: prose
---

_Starý motiv_

Tak tichá voda, hluboká a k smrti smutná!  
Les kolem tichý, temný jako myrta rmutná,  
břeh zadřímlý a po něm mech jen roste hnědý,  
a je-li v mechu květ, je jako z vosku bledý.  
Zde nezní včelek šum, zde není zpěvný pták,  
jen šedý dravec někdy v prázdné výši kráče,  
a zní to v ozvěnách hor kolem truchle tak,  
jak v dáli náhlý škytot z dušeného pláče.

  

     Můj zrak, sny opleten, se v černou vodu vrývá —  
ta nezměřená tůň, ta něco dole skrývá!  
Snad česká pohádka tam, z krajův vyhoštěná.  
Snad dávných bohů kruh ta kryje sklená stěna.  
Snad dlí tam českých našich hrdin slavný tem —  
vy bohorovní, úžasní vy hrdinové,  
již na vás zapomněla sirá česká zem  
a zapomnělo všechno pokolení nové!

  

     Ti kdyby zaplakali pro národu hoře,  
to černé jezero by vzrostlo v černé moře,  
ti kdyby z živých prsou vzdechli, pozaštknuli,  
svým vzdechem jezero by z břehů vymrsknuli!  
Ach nekliden je asi pod vodami sen  
a porván vzdechy těch, již spolu dole leží,  
však jsou to umrlců již tiché vzdechy jen,  
a povrchem to jako lehký mrazík běží.

  

     Snad podsvětí nás všech zde v podjezerním šeru.  
Já zíral k horám kdysi v letním pološeru  
a zřel, že lesní strání, hlubnou v skalách slují  
kés divné postavy jak voje sestupují.  
Ne lidské podoby, jen proutky mlhy spíš  
skrz kmeny tiskly se a s větve k větvi nesly,  
než oko dostřehlo, již byly blíž a níž,  
až jako šedý oblak na hladinu sklesly.

  

     Ach smrt jich sílá denně od živoucích stolu,  
že nestačí noc celá k podsvětí jim dolů,  
a ranní hodiny když bílé světlo tkají,  
ty zbylé stíny v lesy kol se utíkají.  
Ba kdykoli jsem vstoup v těch černých lesů lem,  
hned divné šepoty jsem slýchal v krokův ruchu  
a v náhle nepokojných tepnách cítil jsem,  
že na mne z tmavých houštin zírá oko duchů.

  

     Jen nahni se a zři ty hnědé rostlin nitě,  
jak pod vodou se předou v pestře krásné sítě —  
tam musí něco být, v té vodě nezčeřené,  
a musí se cos krýt v té tůni nezměřené!  
Jak lehký byl by skok, jak měkký dolů pád,  
a člověk přistoup by ku čárných bájů kolu —  
já vím, já pevně dím: tam musí něco spát,  
tam musí něco být — a mne to táhne dolů.
