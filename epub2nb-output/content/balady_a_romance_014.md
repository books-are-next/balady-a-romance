---
title: Romance helgolandská
contentType: poetry
---

<section>

Bouř žene koráb u divokém běhu.  
John lampu klamnou k skále přivěsil  
     a dí: „Bůh žehnej břehu!“

</section>

<section>

A koráb k světlu žene se a v trysku  
se náhle přes úskalí překotil,  
     a stěžněm vězí v písku.

</section>

<section>

John zavejsknul si ve syčící pěnu:  
„Má dceruška si chystá veselku,  
     dnes pomohu jí k věnu!“

</section>

<section>

A člunek jeho jako liška běží  
po těžkých vlnách tam, kde zvrhlá loď  
     jak černá rakev leží.

</section>

<section>

John nenavykl marně tratit času,  
svou sekyru hned v koráb zarazil,  
     vtom z nitra doslech hlasu.

</section>

<section>

„„Jen pospěš, pospěš,““ zní to dutě zdůly,  
„„a všeho zboží půli dostaneš,  
     i všeho zlata půli.““

</section>

<section>

John naslouchá a vytřešťuje zraky —  
„Aj pakli jedna půle bude má,  
     toť bude druhá taky!“

</section>

<section>

A rychle s člunkem ku břehu uhání.  
Po celou noc se k lodi nevrátil,  
     až teprv po svítání.

</section>

<section>

Až po svítání, v bílé ranní době  
zas sekyru svou v koráb zaráží,  
     a uvnitř již jak v hrobě.

</section>

<section>

Již voda otvorem si cestu klestí,  
teď vyhoupla si první mrtvolu,  
     John rychle po ní pěstí.

</section>

<section>

Tvář mrtvou k sobě obrátil: „Eh kletě!  
je po svatbě — já tady za vlasy  
     mrtvého držím zetě!“

</section>
