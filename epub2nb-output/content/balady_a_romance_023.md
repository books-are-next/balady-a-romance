---
title: Balada o svatbě v Kanaán
contentType: poetry
---

<section>

Po celém Kanaánu víří svatby ruch!  
     Šest dní tu byli s rozmarýnou vycházeli zváči  
     a poslíčkové až se prohýbali pod koláči,  
            však zato sešel se též slavný hostí kruh!  
            Vždyť dostavil se, slyšte, s Matkou svou sám Pán,  
          ten slavný kazatel, jenž vyšel z Nazaretu —  
          a lidé kývali a šlo to od rtu k retu,  
že nebylo tu ještě také svatby, co je Kanaán.

</section>

<section>

          Kol domu žen je žádostivých jako much,  
     a každá živě povídá a každá ráda slouchá,  
     co na vozy se naloží pak nevěstina roucha,  
            a přitom nechat může každá zrak i sluch.  
            A zase, jaký náklad na hostinu dán,  
          pec chlebovou že po měsíc již topí denně,  
          ba pětkrát že ji topili jen na pečeně,  
a výsluhy že uchystáno je pro celý Kanaán.

</section>

<section>

          Pak zvědavy zas k oknu obracejí tvář:  
     jak ženich uvnitř hledí ostýchavě, jen jak kradbí  
     svou na nevěstu, jež tu trůní vedle starosvatbí;  
            jak nevěsta je krásna, samá zlatá zář,  
            a v štěstí němá, jak by ret byl ukován;  
          jak družbovi, když družičce své mlsku nese,  
          se černé oči svítí, ruka jak se třese —  
snad brzy zase uzří novou svatbu rodný Kanaán!

</section>

<section>

          Vtom náhlý křik a již jsou ženské v jednu hrst!  
     Bylť šíbal starosvat všem zevlujícím ženám venku  
     potajmo ostrou jehlou přišil sukni na sukénku,  
            pak hrnek s vodou vzal a jak by na ně chrst!  
            Ty chtěly uskočit, kde bezpečnější stan,  
          však v klubko sešity jak zběsily teď skáčou,  
          a tančí, hulají, až všecky smíchy pláčou,  
a bujný vřískot jejich přes celičký letí Kanaán.

</section>

<section>

          Však také hosté vnitř pojednou mění vzhled —  
     vždyť po stolech se šeptem nese nevítaná zpráva,  
     že mimo nadání se v džbánech vína nedostává,  
            a každý, náhle žízniv, mrzut věsí ret.  
            Též panně Marji apoštol to sdělil Jan.  
          Ta dí však: „Ticho — ticho! Povím já to synu,  
          a co vám poručí, vy rychle dbejte činu,  
a starý rozveselí se nám znovu zase Kanaán.“

</section>

<section>

          I ptal se Ježíš: „Zdali prázdné štoudve mám?“ —  
     „Šest prázdných zde!“ — „Nuž ze studnice vody  
            do nich vlejte,  
     ať každá k přetékání plna, přitom dobře dbejte,  
            a přineste je sem, nechť já jim požehnám. —  
            Teď panu starosvatu první dejte džbán!“  
          A starosvat již rychle po plném si sáhnul,  
          a napil se a v udivení ruku vzpřáhnul:  
„Aj, takového nikdy vína neurodil Kanaán!“

</section>

<section>

          A již zas ozdobných měl řečí dost a dost:  
     „Nuž, páni muzikanti, nástroje své sesbírejte  
     a vemte dobrou notu si a pěkně vivat! hrejte —  
            ať žije s matičkou svou převzácný náš host!  
            Nechť brzy má svůj dům a při něm pole lán,  
          a v domě hospodyňku, krásnou jak to kvítí,  
          jež ve dne myrhou dýše, v noci hvězdou svítí —  
a my pak všichni vzpomeňme si dnešní svatby v Kanaán!“

</section>

<section>

          Je ticho kolem. Matka smutně hledí v klín,  
     jeť vidět, zlá že tucha dobrou duši její tísní,  
     a proto každý na starosvata se tuze přísní  
            a zvědav čeká, co as prosloví teď Syn.  
            Však úsměvně svůj okřín s vínem pozdvih Pán:  
          „Tuš! páni muzikanti. Račtež všichni píti —  
          kde dobří lidé jsou, je vždycky dobře býti —  
já dím, že věčně vzpomínáno bude svatby v Kanaán!“

</section>
