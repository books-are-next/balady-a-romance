---
title: "Balada o\_duši Karla Borovského"
contentType: poetry
---

<section>

_(Zpola, ano i zcela národní)_

Po lučině slz a vzdechů  
šly dvě duše v pilném spěchu.

</section>

<section>

     Za nima pak třetí duše,  
hříšná duše, těžce kluše.

</section>

<section>

     Když až k ráji dostupaly,  
na dveře tam zaklepaly.

</section>

<section>

     „Vstaňte, Petře, s klíčem jděte,  
kdo to tluče, pohledněte.“ —

</section>

<section>

     „Pane, jdou dvě dobré duše,  
za nima však hříšná kluše.“ —

</section>

<section>

     „Dvěma dobrým přístup dejte,  
však té hříšné nic nedbejte.

</section>

<section>

     Ukažte jí širou cestu,  
kudy k pekelnému městu.“

</section>

<section>

     Sotva všichni svatí spolu  
k zlatému zas sedli stolu,

</section>

<section>

     už zas znějí pádné rány  
buch, buch! od nebeské brány.

</section>

<section>

     „Vstaňte, Petře, s klíčem jděte,  
kdo to tluče, pohledněte.“ —

</section>

<section>

     „Je tu zas ta duše hříšná,  
zarputilá, tuze pyšná,

</section>

<section>

     opírá se celým tělem,  
do vrat našich buší čelem.“ —

</section>

<section>

     „Hned ji odtud vyprovoďte,  
do propasti mně ji shoďte.

</section>

<section>

     Hoďte ji tam vlastní rukou,  
ať se setká s pekel mukou.“ —

</section>

<section>

     „Ne tak, ne tak, milý synu,  
odpusť hříšné duši vinu!“ –

</section>

<section>

     „Zeptej se jí, matko milá,  
dobrého co učinila!

</section>

<section>

     Kolik svátků posvětila,  
kolik pátků postem ctila,

</section>

<section>

     zdali také modlitbičku  
posílala ku nebíčku?“ —

</section>

<section>

     „Já jsem svátků nesvětila,  
ani pátků nepoctila,

</section>

<section>

     jenom jednu modlitbičku  
poslala jsem ku nebíčku.“ —

</section>

<section>

     „Tedy duše, pěkně klekni,  
modlitbičku svou nám řekni!“

</section>

<section>

     „Svatý Jene z Nepomuku,  
drž nad námi Čechy ruku,  
by nám Bůh dal, co dal tobě,  
náš by jazyk neshnil v hrobě!“

</section>

<section>

     Usmál se pán Ježíš trochu:  
„Inu — je to divné, hochu!

</section>

<section>

     Ale přec ta modlitbička  
pomáhá ti do nebíčka.

</section>

<section>

     Sedni vedle tamté vdovy,  
ať ti, zač sem přišla, poví.“ —

</section>

<section>

     „Almužny jsem grešli dala,  
nebešťankou jsem se stala.

</section>

<section>

     Grešlička, almužna malá,  
do ráje mně pomáhala.“

</section>
