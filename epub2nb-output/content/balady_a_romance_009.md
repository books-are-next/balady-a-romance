---
title: Balada česká
contentType: poetry
---

<section>

Žil jednou v Čechách smavý rek,  
vám známý rytíř Paleček;  
on samý šprým a nápad byl,  
rád dobře jed a dobře pil,  
     a lidem dobře činil.

</section>

<section>

Rád jed a pil, jak povídám,  
však ještě něco dodat mám:  
on též rád bloudil po Čechách —  
a pak byl vždy jak v mátohách  
     a nevěděl, kde stojí.

</section>

<section>

„Nu, nu,“ — kdys zazněl náhle hlas —  
„pan rytíř je už ve snách zas?“  
a Paleček jak přimražen!  
Aj před ním kolo bujných žen,  
     a vprostřed Vesna sama.

</section>

<section>

„Jen neboj se, tys celý muž,  
ty se mi ze všech líbíš — nuž  
mé slovo k smělosti tě zve,  
rci jakékoli přání své —  
     však vtipně jen a hbitě!“

</section>

<section>

Již rytíř bez všech rozpaků  
si hodil hlavou: „Tedy řku  
a prosím: až bych jednou zdech,  
mne výročně vždy ožít nech,  
     na osm dní — to z jara!

</section>

<section>

Když svět zas jednou krásným je,  
když zem se celá rozsměje,  
pak, Vesno, milostiva buď,  
na osm dní mne jenom vzbuď!“  
     A Vesna kývla: „Staň se!“

</section>

<section>

Od časů těch, děj se co děj,  
fialek vůní budí jej,  
slavíkův ven jej volá hlas,  
pan rytíř vstává bujný zas  
     a rozkročí se krajem.

</section>

<section>

Kraj český, jindy smuten, tich,  
je pojednou pak samý smích,  
a celý ten náš český svět  
je samý zpěv a samý květ —  
     však krátce jen, ach krátce!

</section>

<section>

Vždyť umluvil si rek náš s ní  
jen blažených vždy osm dní!  
Pak vrací se zas v dumnou říš,  
a Vesna dá mu medu číš —  
     on opiv se zas usne.

</section>
