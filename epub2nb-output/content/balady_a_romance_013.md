---
title: Romance italská
contentType: prose
---

Ugo Bassi, mnich a republikán,  
chycen Rakušany, vydán Římu;  
odsouzen jest k ztrátě posvěcení  
a pak k smrti v sedmi pušek dýmu.

  

     Vyvedli ho, čtverhran rozstavili.  
Katan kněz naň vskočil jako saně,  
hrubou cihlou drhnul šíji jeho,  
drhnul do krve mu jeho dlaně.

  

     „A teď jdi — a klepej na nebesa,“  
dí pak katan kněz ve pustém smíchu,  
„nepozná víc Kristus sluhu v tobě,  
jak ty jeho nepoznáš v svém hříchu!“

  

     Pušky cvakly. Mnich se náhle vzpřímil,  
hrdě na prsa své ruce loží —:  
„Myslíš, že se tobě, bídný cháme,  
zjevila kdys svatá vůle boží?

  

     Však mne pozná Kristus, pozná mžikem,  
jak já mžikem jeho, mistra ctného:  
podle lidstva reků kolem něho,  
praporu dle nad ním červeného!“
