---
title: Romance o jaře 1848
contentType: poetry
---

<section>

Čas oponou trhnul — a změněn svět!  
Kam, kam padlo lidstvo staré?  
Ej kamkoli tázavý letěl hled,  
vše nové, tak mladě jaré!  
     A ve vzduchu šuměla divná báj  
     a pěl nám ji sad, pěl ji haluzný háj,  
     i pěl nám ji údol i horstva tem,  
     a pěla ji celá nám širá zem  
a pěli jsme: „Volnost — volnost!“

</section>

<section>

Tak lesklá teď čela, tak kyprý ret  
a pohled tak vlhce řásný,  
krev na rubín mladla, sval změnil se v květ  
a každý byl člověk krásný!  
     Nám ve jedno splývala noc a den,  
     den samá byl tužba, pln záře sen —  
     my chvěli se, nevěděli oč,  
     my smáli se, nevěděli proč —  
ach příznaky první lásky!

</section>

<section>

Jak ku svatbě hluknul se mužstva roj,  
druh druhovu ruku třímal,  
a jásavě kupředu šel ten voj,  
byť osud i v děla hřímal.  
     Kde klobouk, tam péro, kde bok, tam zbraň —  
     kdo tyranem, prchni, chraň se, chraň,  
     jeť ztracen, kdo ve smích by statnost bral,  
     z těch každý by stokrát život dal  
„Za národ i lidstvo celé!“

</section>

<section>

I příroda všude se leskla kol,  
den každý jak vyhejčkaný,  
měl modroučkou na sobě kamizol  
a zlatem byl obetkaný.  
     Kraj celý jak bálová síň se skvěl,  
     kdes pod zemí hudba, vždyť tančil, kdo šel —  
     sám pánbůh nás pokynem k tanci zval  
     a blažen se nad námi usmíval:  
„Nuž konečně lidmi tedy!“

</section>
