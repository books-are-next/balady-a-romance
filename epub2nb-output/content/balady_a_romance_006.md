---
title: Balada pašijová
contentType: prose
---

Byla rada kol božího trůnu  
svolána, by Satan měl svou vůli.  
Slétli andělé se z nebes končin,  
vzlétl také Satan šumně zdůly.

  

     A Bůh kynul. Bylo ticho, ticho.  
„Satane, nuž prones slovo svoje!“  
Anděl děsu uklonil se pánu:  
„Pozdravena koruna buď tvoje!

  

     Vznáším žalobu před tváří nebes,  
žalobu na tebe, Hospodina,  
žes dal zrádně lidstvu na spasení  
královského Mariina syna.

  

     Dals mně lidstvo darem za hřích jeho,  
bych je spoutal žalem, věčnou nocí,  
zželelo se ti zas lidstva toho,  
a ty saháš na kořen mé moci!“ —

  

     „Dávám syna svého jediného,  
jeho život lidstva za spasení.  
Není, Satane, to cena plná?“ —  
Satan volá: „Není, Bože, není!“ —

  

     „Nuže přidej ty, a přidej dále  
každý anděl, co jich po mém nebi,  
muk mu velkých, nežli na kříž smrti  
přibijí ho studenými hřeby!“

  

     Vystoup Cherub: „Dej mu v kalich nevděk,  
onen nevděk, jenž až k nebi křičí,  
že ti, pro něž mladý život dává,  
sami ‚Kamenuj!‘ a ‚Na kříž!‘ řičí!“

  

     Vystoup Seraf: „Dej mu bolest onu,  
která srdce bodá nejlítěji:  
ti, jež k sobě vinul nejtoužněji,  
že ho zalhou, zradí, opouštějí!“

  

     Vystoup Trůn: „Nech pocítiti jeho,  
že ho opustilo celé nebe,  
nech ho zoufat, žes i ty odvrácen,  
a že ztratil, Bože, také tebe!“

  

     A Bůh kynul: „Satane, ty slyšíš!  
Je to dosti lidstva za spasení?“  
Anděl děsu rozpřáh křídla chará,  
volá nebem: „Není, Bože, není!

  

     Jedna bolest nad bolesti všechny,  
jedna muka nade všechna muka —  
pod křížem stůj matka, by syn viděl,  
jak to její srdce hořem puká!“
