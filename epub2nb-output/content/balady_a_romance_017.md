---
title: Balada tříkrálová
contentType: prose
---

Při sterých dětí vřískotu a lidských houfů hluku,  
při mocném kotlů víření a táhlých trubic zvuku  
     tři králi vjeli v město Betlehem.  
     A řekli lidem: „My jsme přišli sem,  
by hlavy naše pánův před pánem se uklonily  
a bychom slzu radosti zde spolu uronili.“

  

Hned městem zas se berou dál, až k chudobnému stáji,  
tam s velbloudů svých slézají a řadou poklekají,  
     a mezitím co služebníci vchvat  
     po zemi rozstírají s dary šat,  
král řečník zvolený — ten, jenž hned první s kraje klečí —  
svou úctu svatým pronáší, to tuze pěknou řečí.

  

Pak druhý lichotivě dí: „O matičko ty jasná,  
jakž je to dítko půvabné — již očička ta krásná —  
     toť věru celý panímámin zrak!“  
     A třetí k Josefu dí právě tak:  
„No je to radost nad radost — jakž, ctěný pane mistře!“  
Však Ježíšek kýv z jeslí prstem svým a pravil bystře:

  

„Vy králové jste přišli sem, že já jsem ještě dítě,  
vyť apoštolům svobody se kdys i ukláníte:  
     však až já ponarostu v celý muž,  
     a žáků půjde za mnou houfně už,  
hned sestrčíte hlavy své pak v strachu dohromady  
a budete i tupých od biřiců bráti rady.

  

Teď přišli jste sem s poklonou z té světa někde dáli,  
a sypete mi zlata lesk a kadidlo i chvály,  
     pak — byste zachovali zlatou svou —  
     mně korunu necháte trnovou,  
a k poslední mé cestě skalní ku Golgatě  
z vás tří se nedostaví žádný — dím to svatosvatě!“ —

  

Král řečník s čela korunu si honem k uchu šoupnul,  
rád řek by něco, neví co, a zdá se mu, že zhloupnul.  
     A nato v tajený se dali šept,  
     druh druhu ve královské ucho rept:  
„Že z tesařky je přece jen, on každým slovem jeví!“  
To ví se: přišli se slávou — jak odešli, se neví.
