---
title: Balada zimní
contentType: prose
---

Čaroděj šel po silnici  
v mrazné zimní chumelici,  
došel k šeré šibenici.  
Šibenice trojram lysý,  
na ní tři zloději visí.  
Usednul. „Zde dobré bydlo.  
Máte, hoši, pěkné sídlo! —  
Ale teď už honem dolů,  
ponoclehujem tu spolu!“  
Zaklel, máchnul rukou v kole,  
hup! a již jsou všichni dole.

  

     Zasedli kruh ve příšerný.  
Hlavy sobě napravují,  
mistra chvalně pozdravují.  
První jako pes je černý,  
kde ramena, tu kolena,  
brada věky neholena;  
druhý s hlavou rozsochatou,  
s nohou dřevem podepjatou;  
třetí — pánbůh budiž s námi!  
celý nahý — v očích ledy,  
po tváři je jíním šedý  
a po těle střechýl samý.

  

„Vzkřísil jsem vás, dále žijte,  
tropte dál svou lotrovinu,  
za to mně dnes posloužíte.  
V šibenice nočním stínu  
pospolu se pobavíme,  
vínem zpijem, povyspíme.  
Vzhůru sneste, čeho třeba,  
jeden peřin, druhý chleba,  
třetí vína — kapka stačí! —  
vzhůru, leťte, plémě stračí!“  
     Vzlétli jako hejno ptačí.

  

     Vzduch jen hvízdnul divým letem  
a již první snes se zpátky.  
„„Nesu polštáříček malý,  
uzmul jsem jej vdově chudé  
churavícím pod dítětem;  
trochu na nás bude krátký —““  
„Však ho na nás dosti bude!“  
mistr tovaryše chválí;  
říká slova, statek množe:  
už tu čtvero měkké lože.  
     Nad hlavami teskné vání,  
jako dálné žalování.

  

     A již je tu nazpět druhý.  
„„Nesu víno, šel jsem zchytra  
na skříň kostelního sluhy,  
mělo ku mši sloužit zítra;  
jenže je ho málo trochu –““  
„Stačí nám, můj dobrý hochu!“  
Mistr říká svoje bludy,  
a již vína kolem sudy.  
     Ve vzduchu to lačně hučí,  
jak když šedí vlci skučí.

  

Třetí tu a volá v plesu:  
„„Svěcenou ti hostij nesu!  
Vyrval jsem ji knězi ctnému,  
nes ji k smrti nemocnému  
na poslední posilnění!““  
„Dobrý chléb, když jiný není —“  
Hrom vtom bouchnul. — Co se děje?  
Zem se pod nohama chvěje,  
vzduch jak hlína, plný chmýru,  
vše se točí v náhlém víru,  
co kde leží, co kde stojí,  
vzhůru dolů lítá v roji,  
a ti čtyři v divém kůru  
letí jako plevy vzhůru.  
     Ještě zavzdechnutí táhlé,  
a zas ticho, ticho náhlé.

  

     Zimní ticho. Přišlo ráno,  
s nocí den se plavě mísí,  
nad silnicí trojram lysý,  
na něm čtyři chlapi visí.
