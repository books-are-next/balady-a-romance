---
title: Balada májová
contentType: poetry
---

<section>

V bílé míse vodu vaří  
s úzkostlivě bdělou tváří —  
pěkná holka, lepých tvarů.  
Voda v míse v plném varu,  
bubliny jak v dešti chrlí,  
a jak holka varu slouchá,  
voda kloktá, syčí, chrčí,  
jak když cvrček v hroudách cvrlí,  
jak když oknem bzučí moucha,  
jak dyž v dálce povoz hrčí.

</section>

<section>

     Houkla půlnoc. Holka klekla,  
prsten rychle s ruky svlékla,  
hodila jej varné v lůže.  
„Svatá panno Petronilo!  
Dnešní májové své noci  
máš náš osud ve své moci,  
činíš, cokoli ti milo —  
prosím, prosím, dej mi muže!  
Zajisté že muže svého  
každého z tvé ruky beru,  
nepředpisuju ti věru,  
svatá panno, nevybírám,  
nemysli si, že se vzpírám —  
jen ne, probůh, zrzavého!“

</section>

<section>

     Z mísy vrch se páry valí,  
a jak holka blíž se kloní,  
z páry líbezně to zvoní  
jako stříbrem z dálné dáli:  
„„Vidíš, holka, mám tě ráda!  
Ve kostele ráda býváš,  
tenkým hlasem ‚Ave‘ zpíváš,  
dala bych ti kamaráda —  
ale koho dát ti, koho?  
Je vás ve vsi trochu mnoho —  
zbyl jen hajných synek chudý,  
a ten je jak liška rudý;  
sivé oči jako liška,  
tělo vychrtlé jak tříštka,  
a je —““  
                  „Dej mi tedy toho!“

</section>
