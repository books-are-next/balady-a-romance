---
title: Balada dětská
contentType: poetry
---

<section>

Matka zdřímla na úsvitě.  
Dítko vyjeveně hledí —  
v nožičkách mu Smrtka sedí.

</section>

<section>

     Malá Smrtka, sama dítě,  
na hlavičce věnec bílý,  
ve košilce drobné tílko,  
v ručkách drží hravé sítě  
jako v honbě na motýly.  
A ty ruce jako hůlky,  
žluté jako z vosku čílko,  
místo oček modré důlky.

</section>

<section>

     „Pojď, děťátko, pojď holátko,  
na chvílečku, jen nakrátko!  
Zahrajem si na Hélice  
andělíčkův při muzice  
co dvě bílé holubice.“

</section>

<section>

     „„Matička mně nedovolí,  
a mne tělíčko tak bolí!““

</section>

<section>

     „Pojď děťátko, holoubátko!  
Přišla jsem ti ku pomoci,  
nemoc nemá více moci,  
venku ve andílkův kůru  
poletíš až k nebi vzhůru.“

</section>

<section>

     „„Matička mně jíti nedá —  
myslím, že už hlavu zvedá.““

</section>

<section>

     „Pojď děťátko, pojď babátko!  
Posílá mne Jezulátko,  
posílá královna nebe,  
abych přivedla jim tebe,  
posílá mne ta tvá svatá:  
‚Ať už jde má dcerka zlatá!‘“

</section>

<section>

     „„Pojďme, pojďme — ale zticha,  
ať se matička nevzbudí!  
Něco těžkého ji trudí,  
i když dřímá, těžce vzdychá,  
ňadro bolestně jí skáče,  
a když vzhlédne, ihned pláče.““

</section>
