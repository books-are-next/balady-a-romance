---
title: Balada rajská
contentType: prose
---

Šla Maria, šla do ráje,  
     kdo ji potkal, pěkně klekl,  
     uklonil se, „Zdrávas!“ řekl.  
Jenom svatá Eližběta  
     nepoklekla, nezdravila;  
     Maria se zastavila.  
„Poslouchej ty, copak je to?  
     Vypadáš jak neduživá —  
     i tvá záře celá křivá —  
oko mdlé a chůze líná —  
     vždyť jsi jako umučení,  
     což ti v nebi zdrávo není?“  
Svatá s výčitkou se staví,  
     kysele dí: „„Bože milý,  
     já mám strašně dlouhou chvíli!““ —  
„Dlouhou chvíli, dlouhou chvíli!  
     Každá patronka své lidi  
     opatruje, v lásce řídí —  
kohopak jsem tobě dala?“  
     Svatá zdvihá oči černé  
     a dí smutně: „„Ženy věrné!  
Pět set let jsem zde už svatou,  
     hledím, pátrám, jak se sluší,  
     nemám ještě jednu duši.  
Jenom jednou přišla zpráva,  
     že kdes v Čechách žena jistá  
     je jak anděl věrná, čistá:  
než však zrak můj sletěl dolů  
     na ochranu její ctnosti —  
     bylo už zas po věrnosti!““
