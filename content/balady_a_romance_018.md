---
title: Romance štědrovečerní
contentType: poetry
---

<section>

Petr usne, sotva lehne;  
sotva usne, sen se zvedne:  
náhlé světlo po krajině  
a tak jasno jako ve dne.

</section>

<section>

     Petr celý vyjevený,  
rodinu zří v prostém stáji,  
dítě zrovna sluncem září —  
v Petrovi až dech se tají.

</section>

<section>

     Vzduch je plný andělíčků,  
třpytí se a křídly šumí,  
každý zpívá haleluja,  
krásně, jak jen anděl umí.

</section>

<section>

     A hle, od vesnice spěchá  
všechen lid s radostnou tváří,  
napřed muži, staří, mladí,  
v čele naši muzikáři.

</section>

<section>

     Vašek velký buben tluče,  
Matěj troubí, Martin hude,  
Vojta na klarinet píská,  
Kuba měchem bas jim dude.

</section>

<section>

     Aj ti hrajou — jako nikdy!  
Tváře dmou se, lítá ruka —  
písnička tak mlaskně skočná,  
že až Petru nohou cuká.

</section>

<section>

     Zmlkli. Z řady vystoup Brichta,  
vyšnořený, oholený,  
býval kaprál u hulánů,  
dnes je řečník vyvolený.

</section>

<section>

     Postavil se, salutuje,  
hrubě spustil: „Kriste pane, —  
my nevíme, co je psáno,  
ale víme, co se stane.

</section>

<section>

     Ty jsi — já jsem — ba jsme všichni —  
povídáme — k boží chvále —,“  
vtom se zajik — jazyk ztrnul  
a nemůže o hles dále.

</section>

<section>

     Ruka v úzkostech se svírá,  
ret se jako lupen chvěje —  
„„Tys to vyved!““ Petr nahlas  
ze sna hulánu se směje.

</section>

<section>

     Ježíšek však milostivě:  
„Všichni jste mé hodné děti,  
vaše duše po skonání  
hupky na nebe si vletí.“

</section>

<section>

     A teď houfně zpívajíce  
předstupují hospodyně,  
podávají v pytlích, koších,  
dobrého co po dědině.

</section>

<section>

     Máslo, jabka, marcipány,  
plátno, šátky, věci steré,  
Maria jim přikyvuje,  
Josef od nich dary bere.

</section>

<section>

     „„Co je tohle?““ Petr náhle  
poulí svoje oči šedé.  
Dvanáct panen třináctou si  
na růžové pentli vede.

</section>

<section>

     Dvanáct panen, dvanáct růží.  
„Děťátko ty nejjasnější,  
přivádíme Anduličku,  
že je z nás všech nejkrásnější.“

</section>

<section>

     „„To si myslím!““ Petr mručí. —  
„Anduličku k tobě vedem,  
aby za nás všecky dala  
hubičku ti jako s medem.“

</section>

<section>

     Andulička přistupuje,  
sotva ale hlavu níží,  
Ježíšek už ručky svoje  
kolem její šíje kříží.

</section>

<section>

     Jak se směje, jak ji hladí,  
jak se k Andulince tulí —  
sotva dostal políbení,  
už zas znovu rtíky špulí.

</section>

<section>

     Petr sebou hází, bručí,  
jako medvěd když se brání:  
„„Matka na to mlčky hledí? —  
Je to pěkné vychování!““

</section>
