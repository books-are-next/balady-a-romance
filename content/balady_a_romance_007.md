---
title: Balada horská
contentType: poetry
---

<section>

„Řekněte mi, babičko má, cože rány svírá,  
po čem člověk, těžce raněn, přece neumírá?“ —  
„„Rány hojí odevřené na tom lidském těle  
jenom čarodějná jarní šťáva z jitrocele.““ —  
„Řekněte mi, babičko má, co se dobře dává,  
je-li ochořelá hlava bolestí až žhavá?“ —  
„„Na tak těžký úpal hlavy pomoc jiná není  
nežli mladé jarní listí z lesní jahodeni.““

</section>

<section>

     Dítě z chaty vyskočilo, do sousedních polí —  
„Daruj šťávy, jitroceli, na vše, co kde bolí!“  
Z pole spěchá ku lesině, přes trní a hloží —  
„Dej mi to své mladé listí, jahodino boží!“  
Co kde chtělo, rychle mělo, ke kostelu běží:  
na kříži zde před oltářem Kristus rozpjat leží.

</section>

<section>

     „Potírám tvá svatá prsa, myju bok tvůj svatý,  
tělíčko zas uzdraví se, Ježíšku můj zlatý —  
kladu čerstvé listí lesní na hlavu a líce,  
nebude ti hlavičku tvou bodat úpal více!“

</section>

<section>

     Nad kostelem velké zvony do vůkolí zvoní,  
lid se sbíhá, v prsa bije, zázraku se kloní:  
               jak to dětská duše snila,  
               vůle boží vyplnila.

</section>

<section>

     Podnes mají v horské vísce obraz Trpitele,  
nemá rány ve svém boku, nemá trnu v čele,  
bílá lilje v ranní záři po celičkém těle.

</section>
