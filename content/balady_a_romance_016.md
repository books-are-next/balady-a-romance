---
title: "Balada stará\_— stará!"
contentType: poetry
---

<section>

Rukama lomila, po břehu chodila,  
na kámen poklekla, dceru porodila.

</section>

<section>

     „Chceš ty, matičko má bledá,  
bych ti rybek nalovila?“  
— Jak bys sítě rozhodila,  
vždyť ses sotva narodila! —

</section>

<section>

     „Chceš ty, matičko má bledá,  
bych ti plinky vybílila?“  
— Zanech plinek, dlouhá cesta,  
čas, bys sobě popílila! —

</section>

<section>

     „Vlna s vlnou v rozhovoru,  
mám se po vodě dát dolů?“  
— Po vodě se dáme spolu,  
zastavíme mlýnská kola,  
aby mladý mlynář věděl,  
kdo ho před soud boží volá! —

</section>
