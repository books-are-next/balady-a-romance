---
title: Romance o Karlu IV\.
contentType: prose
---

Král Karel s Buškem z Vilhartic  
teď zasedli si k dubovému stolu —  
ti dva už pili mnohou číši spolu  
     a zapěli si z plných plic.  
     „Nuž dej sem zlaté číše, páže,  
     a nalej vína — dolej výš —  
     dnes, pane Bušku, čehos zvíš!“  
          král Karel vesel káže.

  

     „Zde po tom víně, Bušku, slyš,  
domácí slunce naše vloni hrálo —  
toť první víno, které v Čechách zrálo —  
     aj tedy vzhůru, pijme již!“  
     A pili — král však náhle prsknul —  
     „To že je víno? tenhle kvas?  
     Vždyť křiví ústa, láme vaz!“  
          a zlostně rukou mrsknul.

  

     „Eh — vezu révu z Burgund sem,“  
král dál a dál si v zlosti svojí vede,  
„a takovouhle peluň mně z ní svede  
     ta velebená česká zem!  
     Jsem přesvědčen, když broskve vsadím,  
     že sčesám trpké trnky s nich,  
     a chceš-li klidit pustý smích,  
          zde růže sázet radím!

  

     Však jaká země — taký lid!  
Vás kdyby učit chtěli všichni svatí,  
zda všimnou si jich Češi paličatí —  
     buď svatý rád, když není bit!  
     Jak bych zde mlátil otep slámy!  
     Nechť chci co chci, za krátký čas  
     se všechno jinak zvrtne zas —  
          mám já to bídu s vámi!“

  

     Přec zase číši k ústům zdvih,  
a napiv se své velké dobré oči  
teď kradmo přes stůl po soudruhu točí,  
ten však je jako pěna tich.  
     Jen — aby marně nezahálel —  
     pan Bušek máčel zub a pysk  
     a víno ku půnebí tisk  
          a po jazyku válel.

  

     „Ba je to bída,“ děl zas král  
a rychle zavdal sobě vína znovu,  
tak rychle, jak by bránil zlému slovu;  
     však kolem úst již úsměv hrál.  
     „Mám žízní umřít? — Na mou víru,  
     tys oslep, páže — nevidíš,  
     že přede mnou je prázdná číš? —  
          A dej mi dobrou míru!

  

     Pij, Bušku — již se nezarmuť —  
a poslyš, co ti král tvůj moudrý praví:  
můj jazyk je jak známo vybíravý —  
     a našel již v tom víně chuť.  
     Víš — zkoumat třeba, Bušku milý,  
     to víno má svůj zvláštní ráz,  
     zprv trpké, ale milé zas —  
          my, myslím, se už vpili!“

  

     „„Nu vidíš, králi: tak náš lid!  
Má duši zvláštní — trochu drsná zdá se —  
však kvete po svém, v osobité kráse —““  
     teď přerušil svůj náhle klid  
     hned rozveselen Vilhartice —  
     „„ach přibliž k tomu lidu hled  
     a přitiskneš svůj k němu ret  
          a neodtrhneš více!““
